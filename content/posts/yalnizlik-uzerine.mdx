---
title: Yalnızlık Üzerine
excerpt: Yalnız yaşamak onurlu ve asil bir tercihtir. Tek başına, saf ve bütün yalınlığıyla var oluşunun farkına varabilmiş insanın işidir yalnız yaşamak.
date: "2022-01-19"
---

Yaşamımın önemli bir kısmında yalnızlıkla ve yalnız yaşamakla övündüm. Yalnızlıktan sıkılan insanlara acıdığım zamanlar dahi oldu. Çünkü yalnız yaşamanın başarısızlıktansa kazanılan bir ödül olduğuna inandım. Sadece kendisini seven insanların yalnız yaşarken mutlu olabileceklerini veya sıkılmayacaklarını düşünürdüm. Bir virüsün dünyamızı altüst ettiği pandemi yıllarında bu düşüncemi savunmaya devam etsem de bu savunuş, lise münazaralarında taraflardan birinin zorunda kalarak, toplumun normlarından çok uzakta kalan ahlaksız düşünceyi savunuşuna benzedi giderek. Bunun temel nedeni elbette yalnızlığın herkese olduğu gibi benim için de bir zorunluluk haline dönüşmesiydi. İkinci ve bence daha önemli olan nedeni ise aklıma yerleşen ve sıkıca bağlandığım çevresel değişimlerin –buna kontrolümüz dışında gelişen tüm olayları ekleyebiliriz– yalnızlığı getirdiği inancıydı.

Hayatınıza dahil ettiğiniz insanların yeni sahillere yelken açması, hele de sosyal kriz zamanlarında hiç de beklenmeyecek bir şey değildir. Üstelik bunu farkında olmadan biz de yaparız ancak yapılanı hissetmenin verdiği alınganlıkla kendi yaptığımızın farkında olamayabiliriz. Çevresel faktörler derken aslında bunu biraz açmak gerekir, mesela umursamazca ağzınızdan çıkan sözlerin karşılığında yalnızlaşmanız çevresel bir etki değildir. Yahut adım atmadığınız ya da attığınızı sandığınız bir dostluğun elinizden kayıp gitmesini de çevresel faktörlerin etkisinde gerçekleşen bir olay olarak sınıflandıramayız. Burada çevresel faktörleri daha çok toplumun yüzleştiği siyasal ve sosyal sorunlar ile şehir hayatını etkileyen ekonomik problemler, küresel veya yerel krizler; daha bireysel boyutta incelersek ilk gençliğe giriş ve yetişkinliğe geçiş, yani büyümek, iş hayatına atılmak, evlilik gibi kontrol edemeyeceğimiz ama çevremizde yaşamın olağan akışında karşılaştığımız problemler–belki bir çiftin evliliğini problem olarak nitelendirmek hoş olmasa da–şeklinde sınırlayacağız.

Kontrol edemediğimiz olaylar, çevresel faktörler, yaşamımızı bizim çabalarımız sonucunda getirdiğimiz yerden başka bir yere sürükleme konusunda oldukça gayretlidir. Yalnızlık, bu olaylar çevresinde gelişen bir durum olduğunda içinden çıkılamaz bir hal alabilir. Belki hayatın kısalığını da göz önünde tutarak “bu da geçer”ci bir tavırla hayatınıza devam etmeye çalışabilirsiniz. Ancak yalnız yaşamak ile yalnız kalmak arasındaki farkı görebilmek gerekir. Yalnız yaşamak onurlu ve asil bir tercihtir. Tek başına, saf ve bütün yalınlığıyla var oluşunun farkına varabilmiş insanın işidir yalnız yaşamak. Oysa yalnız kalmak bir cezadır. Yalnız kalan bunu istediği için yalnız kalmamıştır. Bir takım erdemsiz eylemlerin ve düşüncelerin, yaşamını sürüklediği yer burasıdır: yapayalnızlık.

Giderek bireyselleşen toplumda yapayalnızlık, bu zıtlıktan koparılarak incelendiğinde gülünç bir durumla karşılaşıyoruz. Sistem, insanı tek olmaya ve tek başına düşünmeye iterken yine aynı sistem yapayalnız kalmanın dayanılmaz utancını her defasında insanın suratına vuruyor. Yalnızlık, ortaya koyduğumuz bu ikili zıtlık bağlamından koparıldığında ne kadar da anlamsızlaşıyor. Sistem, bireyin yalnızlığını üstün mü görüyor, yoksa aşağılıyor mu? Aslında sistem her ikisini de yapıyor. Bir elinde havuç, aşırı sosyalliğin reklamı yapılırken, diğer elde sopa, yalnızlığın acı dolu utancı hatırlatılıyor.

Bu anlamsız karşıtlık hikayesinden kurtulup bağlamımıza dönersek, yalnızlığı anlamanın en doğru yolu yalnızlığın hangi durumda ceza, hangi durumda ödül olduğunu bilmekten geçer. Sorumlu olduğunuz davranışların yaşamınızı sürüklediği yer yalnızlık ise bu cezadır. İnsan erdemli olmaktan vazgeçip en azından kontrol edebildiği olaylar üzerinde erdemli olma inisiyatifini göstermezse yalnızlaşır. Yalnızlaşmak da doğru anlam karşıtlığı üzerinden incelenmesi gereken ayrı bir kavramdır. Yalnızlaşmak, aynı şekilde insanın tercihiyle olabileceği gibi bir takım davranış ve düşüncelerin veya eylemsizliğin sonucunda da bunların hatırlatıcısı olarak insana geri dönen cevaptır.

Yalnız yaşamı tercih eden insanın zaten erdemli olmakla bir sorunu olmadığı gibi, o erdemli olmanın özündeki karşılıksızlık ilkesini anlamıştır. Yaşamın kısalığını ve acıyla keyfin zahiri yansımalardan ibaret olduğunu anlamıştır. Tüm dünyevi zevklerin özünün aslında biricik haliyle aynada gördüğü–zahiri–etten biblonun asıl sahibinde, aklında, kalbinde olduğuna inanmıştır. O öz, keyif veren hiçbir Şeyden bulunamayacağı gibi, kendinde de her daim bulunabilir değildir. Zaten yalnızlaşma, bunun için vardır. Çok değerli öz, nadiren karşılaşılan bir takım ruh halinden çıkarılabilir.

Yalnız insan, erdemli ve akıllı insan, müziğin keyif vermediğini bilir. Çünkü müziğin verdiği keyif zahiridir. Keyfi veren onun özüdür, içindedir. Bu abartılı cümleler kolaylıkla narsisizme yorulabilir. Bu narsisizm değildir, aksine dünyadaki tüm keyif veren şeyleri toplasanız, yalnız insanın içinde kazıyarak bulduğu keyif kadar etmez. Oysa narsist insanların buna ihtiyacı yoktur. Keyfi kazımaya ihtiyacı yoktur, çünkü bu erdemli insanların yapacağı bir iştir. Erdemli insanlar dünyevi işlerin getirdiği zahiri hazzın farkında olmakla birlikte bunların hepsine sırt çevirir ve asıl hazza, içine, yalnızlığa, tek başına saf ve saydam haliyle muntazam doğadan koparak ona örnek teşkil eden parçaya, kendine bakar. Erdemli yalnız insan tanrılara, peygamberlere, dualara, modern ve antik dinlere, politikacılara, ruhani liderlere, bu tür iddiası olan herhangi bir kişiye ve parçaya sırtını çevirir. Yüzünü doğanın tertemiz toprağı ve suyuyla hayat vermiş yapayalnız, yalın kanlı canlı yaşayan aklına çevirir. Çünkü keyif veren müzik, resim, insanlar, yazılar, bayramlar veya başarılar değildir. Tüm bunları işleyen ve içinde sakladığı özden bir damla karıştıran akıldır, benliktir, bilinçtir. Tekrar döneceği doğaya yaklaşırken yalnızlaşır. Yalnızlaştıkça da o parlak yere daha da yaklaşır. Günün sonunda olağan haliyle yaşam ve ölüm, keyif ve acıdan geriye kala kala tertemiz benlik ve anası doğa kalır.
